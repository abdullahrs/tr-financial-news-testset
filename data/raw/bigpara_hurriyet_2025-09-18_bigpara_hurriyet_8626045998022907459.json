{
  "title": "‘Şoklara karşı güçlendik’ mesajı",
  "content": "HAZİNE ve Maliye Bakanı Mehmet Şimşek, bütün olumsuzluklara rağmen yıl sonu itibarıyla manşet enflasyonun yüzde 30’un altına düşeceğine inandıklarını kaydetti. Şimşek, dün sabah katıldığı bir televizyon programında gündeme ilişkin değerlendirmelerde bulundu. Uyguladıkları ekonomi programının ilk evresinin makrofinansal istikrarı sağlamayı hedeflediğini belirten Bakan Şimşek, “Bunu aslında ilk yılda başardık. Şimdi biz ikinci evredeyiz. İkinci evrede dezenflasyon başladı ve şoklara karşı dayanıklılığı güçlendirdik. Enflasyonu düşürüyoruz, mali disiplini tekrar tesis ediyoruz” dedi. Şimşek, üçüncü evrenin ise 2026’da başlayıp 2027’nin ilk yarısında biteceğini kaydederken bu evrenin enflasyonun artık daha az hissedildiği ekosisteme geçişi ve yapısal reformlar üzerinden dönüşümü içerdiğini anlattı. Bakan Şimşek, enflasyonla mücadelenin kolay bir iş olmadığını vurgulayarak programdaki gidişatı ‘uluslararası başarılı uygulamalara paralel’ diye nitelendirdi. YÜKSEK OLMASININ NEDENİ KİRA VE EĞİTİM Şimşek, “Vatandaşımız bir an önce hayat pahalılığıyla mücadelenin başarısını ister. Eleştirilere saygı duyuyorum. Manşet enflasyon geçen sene ağustosta yüzde 50’nin üzerindeydi, bu sene yüzde 33 civarında. Temel mal enflasyonu, ağustos ayı itibarıyla yüzde 20’nin altına düştü. Peki, niye enflasyon yüzde 30’un üzerinde? Çünkü, kira ve eğitim gibi bazı kalemlerde geçmişteki uygulamaları serbest bıraktık. Geçmişe yönelik bir uyarlama süreci var” diye konuştu. Manşet enflasyonun ağustosta yüzde 33 olmasına karşın kira artışının yüzde 74, eğitimdeki artışın yüzde 61 olduğuna dikkati çeken Şimşek, bunların da normalleşeceğini belirtti. Şimşek, gıdada ise enflasyonun kuraklık nedeniyle tekrar yüzde 30’un üzerine çıktığını belirtti. ‘BU SENE BAŞIMIZA GELMEYEN KALMADI’ 2025’te yaşanan olumsuzluklara da değinen Şimşek, şunları kaydetti: “Bu sene başımıza neredeyse gelmeyen kalmadı. Kuraklık, don ve bölgemizde savaş yaşadık. Trump’ın ticaret savaşları var. İçeride bir dava nedeniyle ortaya çıkan belirsizlik oluştu. Bütün olumsuzluklara rağmen sene sonu itibarıyla manşet enflasyonunun yüzde 30’un altına düşeceğine inanıyoruz. Gelecek sene de yüzde 20’nin altını hedefliyoruz. Dolayısıyla yüzde 20 demek, mal enflasyonunun yüzde 10 civarına düşmesi demek. Hizmet enflasyonunun da yüzde 30’un altına inmesi demek. Enflasyonda hissedilebilir bir düşüş içindeyiz. Artık eskisi kadar fiyatların, etiketlerin yenilenmediğini herkes biliyor.” RİSK PRİMİ 5.5 YILIN EN DÜŞÜK DÜZEYİNDE TÜRKİYE’NİN beş yıllık kredi risk primi (CDS), 240 baz puana inerek Şubat 2020’den bu yana en düşük seviyeye geriledi. Türkiye’de ekonominin büyüme performansı 20 çeyrektir kesintisiz devam ederken enflasyon da Mayıs 2024’ten bu yana yıllık bazda düşüş trendinde. Bu süreçte Merkez Bankası’nın faiz indirmesi ve toplam rezervlerin yaklaşık 180 milyar dolara çıkması ise yurtiçi piyasalarda risk iştahını artırdı. CDS’teki düşüşü değerlendiren Hazine ve Maliye Bakanı Mehmet Şimşek, programın iniş ve çıkışlarının olacağını belirterek, “Bütün bu dış ve iç şoklarının yaşandığı dönemde bizim verdiğimiz tepki doğruydu ki; bugün enflasyon düşmeye devam ediyor. Ülkenin risk primi düştü. Bu sabah itibarıyla Türkiye’nin risk primi 244 ile son beş yılın en düşük düzeyinde. Başımıza bu sorunlar gelmeseydi belki şu anda 200’ün altındaydık” ifadelerini kullandı.",
  "source": "bigpara_hurriyet",
  "url": "https://bigpara.hurriyet.com.tr/haberler/ekonomi-haberleri/soklara-karsi-guclendik-mesaji_ID1618082/",
  "date": "2025-09-18"
}
