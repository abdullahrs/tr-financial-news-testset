{
  "title": "Haberler 2026-2028 döneminde kamu yatırımları özel kesim yatırımlarını destekleyecek",
  "content": "Haberler 2026-2028 döneminde kamu yatırımları özel kesim yatırımlarını destekleyecek Resmi Gazete'nin mükerrer sayısında yayımlanan 2026-2028 Dönemi Yatırım Programı Hazırlıkları Genelgesi'ne göre, kamu kesimi yatırımları bütüncül bir yaklaşımla özel kesim yatırımlarını tamamlayacak şekilde tasarımlanacak ve hayata geçirilecek. Giriş: 15 Eylül 2025, Pazartesi 15:11 Güncelleme: 15 Eylül 2025, Pazartesi 15:11 Cumhurbaşkanı Recep Tayyip Erdoğan'ın imzasıyla yayımlanan genelgede, vatandaşların refah ve mutluluğunu daha üst seviyelere çıkarma amacı doğrultusunda makroekonomik istikrarı korumak, üretimi artırmak ve toplumun refah düzeyini yükseltmek için 2024-2028 döneminde On İkinci Kalkınma Planı'nın uygulandığı belirtildi. Bu dönemde temel hedef olan sürdürülebilir büyümeyi gerçekleştirmek amacıyla kamu harcamalarında tasarruf yapmak, enflasyonu düşürerek fiyat istikrarını korumak, yurt içi tasarrufları artırmak, cari işlemler açığını azaltmak, kamu mali dengelerini ve mali disiplini daha da güçlendirmek ve böylece makroekonomik ve finansal istikrarı korumanın temel öncelik olduğu vurgulanan genelgede, bu hedef ve öncelikler çerçevesinde, kamu hizmetlerinin hız ve kalitesinin artırılması için kamu yatırımlarına ayrılan kaynakların gelecek dönem için hedeflenen politikalara azami oranda katkı sağlayacak şekilde tahsisi ve verimli kullanımının temel ilke olacağı bildirildi. Genelgede, kamu yatırım harcamalarından azami düzeyde tasarruf edilirken kalkınma potansiyelini destekleyici mahiyetteki iktisadi ve sosyal altyapı yatırımlarına öncelik verilmeye devam edileceğine dikkat çekilerek, şu ifadelere yer verildi: \"Kamu kesimi yatırımları bütüncül bir yaklaşımla özel kesim yatırımlarını tamamlayacak şekilde tasarımlanacak ve hayata geçirilecektir. Kamu yatırım öncelikleri özel sektörün yenilikçi ve üretken yatırımlarını ve ticareti destekleyecek mahiyette belirlenecek, iş, üretim, yatırım ve yaşam ortamını iyileştirecek nitelikli altyapı yatırımlarına öncelik verilecektir. Kamu yatırımlarına ayrılan kaynaklar, bir taraftan öncelikli sosyal ihtiyaçları giderecek ve üretken faaliyetleri destekleyecek nitelikteki altyapı alanlarına yönlendirilirken yatırımların maliyet etkin, verimli ve zamanında gerçekleştirilmesine, mevcut sermaye stokunun daha etkin kullanılmasına ve yatırım harcamalarının en kısa zamanda ekonomik ve sosyal faydaya dönüştürülmesine azami özen gösterilecektir.\" Ödenek teklif ve tahsisinde en kısa sürede tamamlanabilecekler öncelikli olacak 2026 Yılı Yatırım Programı hazırlıklarında, On İkinci Kalkınma Planı ve bu doğrultuda hazırlanan 2026-2028 dönemi Orta Vadeli Program'da (OVP) yer alan amaçlar, politikalar, öncelikler ve mali çerçevenin esas alınacağına işaret edilen genelgede, ayrıca OVP ile uyumlu olmak kaydıyla, kamu idarelerinin stratejik planlarının da dikkate alınacağı vurgulandı. Genelgede, proje bazında ödenek teklif ve tahsislerinde, devam eden öncelikli projelerden en kısa sürede tamamlanabilecek olanlara öncelik verileceğinin altı çizilerek, şunlar kaydedildi: \"Tasarruf tedbirleri kapsamında, zorunlu haller dışında, 2026 Yılı Yatırım Programı'na yeni proje alınmayacaktır. Mevcut kamu sabit sermaye stokundan azami kapasitede yararlanılması için gerekli bakım ve onarımlara önem verilecek, vatandaşlarımızın acil ihtiyaçlarına ve ekonomide katma değer artışına doğrudan hizmet etmeyen projeler teklif edilmeyecektir.\" Genelgede, bütün kuruluşların 2026 Yılı Yatırım Programı hazırlıklarıyla ilgili olarak bundan sonraki süreçte, belirtilen hususlar ile \"2026-2028 Dönemi Yatırım Programı Hazırlama Rehberi\"nde belirtilen öncelikleri, esasları ve yatırım tavanlarını dikkate almaları, tavan içinde kalmak kaydıyla Strateji ve Bütçe Başkanlığının 13 Haziran 2025 tarihli \"Yatırım Talepleri Duyurusu\"na istinaden gönderdikleri yatırım tekliflerinde varsa proje bazındaki değişiklik önerilerini, ivedilikle, \"kaya.sbb.gov.tr\" adresinde yer alan Kamu Yatırımları Bilgi Sistemi (KaYa) aracılığıyla Başkanlığa göndermeleri gerektiği belirtildi. Genelge ekinde, 2026-2028 Dönemi Yatırım Programı Hazırlama Rehberi'ne de yer verildi.",
  "source": "bloomberght",
  "url": "https://www.bloomberght.com/2026-2028-doneminde-kamu-yatirimlari-ozel-kesim-yatirimlarini-destekleyecek-3757150",
  "date": "2025-09-21"
}
