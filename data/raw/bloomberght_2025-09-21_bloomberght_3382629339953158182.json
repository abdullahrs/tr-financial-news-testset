{
  "title": "Haberler İstanbul'da toplu ulaşımda zamlı tarife başladı",
  "content": "Bloomberg HT Haberler İstanbul'da toplu ulaşımda zamlı tarife başladı İstanbul'da toplu ulaşımda zamlı tarife başladı İstanbul Büyükşehir Belediyesi (İBB) Meclisinde alınan karar kapsamında otobüs, metro, metrobüs, minibüs ve vapur gibi toplu ulaşım araçlarına yapılan yüzde 30'luk zam Pazartesi günü itibarıyla hayata geçti. Elektronik tam bilete 35 lira, \"Mavi Kart\" aylık abonmana ise 2 bin 748 lira olurken minibüslerde ise \"indi-bindi\" diye tarif edilen en kısa mesafe ücreti 4 kilometreye kadar 25 liradan 32,50 liraya yükseldi. Giriş: 15 Eylül 2025, Pazartesi 11:51 Güncelleme: 15 Eylül 2025, Pazartesi 11:51 İstanbul Büyükşehir Belediyesi (İBB) Meclisi Eylül ayı toplantılarının 12 Eylül'de yapılan üçüncü oturumunda, toplu ulaşım ile taksi ve okul servislerine yüzde 30 zam yapılması kararının AK Parti'nin \"hayır\" oyuna karşılık CHP grubunun oylarıyla oy çokluğuyla kabul edilmesinin ardından bugün uygulanmaya başlandı. Yolcular, elektronik tam bilete 35 lira, \"Mavi Kart\" aylık abonmana ise 2 bin 748 lira ödedi. Deniz yolunu kullanan vatandaşlar, Üsküdar-Eminönü seferi için 44,33 lira, Kadıköy-Eminönü ile Kadıköy-Beşiktaş için 49,40 lira, Bostancı'dan Adalar'a gitmek için 130,22 lira ödemek zorunda kaldı. Minibüslerde ise \"indi-bindi\" diye tarif edilen en kısa mesafe ücreti 4 kilometreye kadar 25 liradan 32,50 liraya, 4 ile 7 kilometre arasında 26 liradan 34 liraya, 7 ile 11 kilometre arasında 27 liradan 35 liraya, 11 ile 15 kilometre arasında 28 liradan 36 liraya, 15 ile 20 kilometre arasında 30 liradan 39 liraya, öğrenci ücreti 16 liradan 21 liraya çıkartıldı. Sabah erken saatlerden itibaren toplu taşıma kullanarak işlerine ve okullarına gitmek isteyenler, aktarmaların yoğun yapıldığı metro, metrobüs ve otobüs duraklarında yoğunluk oluşturdu. Yolcular, turnikelerde İstanbulkart'ı kullanarak veya ilgili gişelerden ücretini ödeyip, toplu ulaşım hizmetlerinden faydalandı. İstanbul'da taksi ücretlerine de zam gelmişti Öte yandan, İstanbul Büyükşehir Belediyesi (İBB) Tarife Komisyonu ile Ulaşım ve Trafik Komisyonu, \"Toplu Ulaşım Ücret Tarifesi Düzenlemesi\"ne ilişkin çalışmaları da kısa bir süre önce tamamlandı. Buna göre yapılan oylama sonucu, taksilerde taksimetre açılış ücretinin 42 liradan 54,50 liraya, mesafe ücretinin kilometre başına 28 liradan 36,30 liraya, zaman tarifesi ücretinin saatlik 350 liradan 453,71 liraya, kısa mesafe ücretinin 135 liradan 175 liraya yükseldi.",
  "source": "bloomberght",
  "url": "https://www.bloomberght.com/istanbul-da-toplu-ulasimaya-zamli-tarife-basladi-3757135",
  "date": "2025-09-21"
}
