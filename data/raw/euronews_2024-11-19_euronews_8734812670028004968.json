{
  "title": "Finansman, Bakü'deki COP29'un merkezinde yer alıyor",
  "content": "İklim finansmanı COP29'da merkezi bir konuma yerleşirken, tartışmalar gelişmekte olan ülkelerde iklim eylemlerini desteklemek ve dayanıklılığı güçlendirmek için gereken araçlara odaklandı. Azerbaycan tarafı, özellikle Kayıp ve Zararlara Müdahale Fonu'nun (FRLD) uygulanması olmak üzere temel konularda kaydedilen ilerlemeyi memnuniyetle karşıladı. Azerbaycan Cumhurbaşkanlığı Dış Politika Danışmanı Hikmet Hacıyev, Euronews'e yaptığı açıklamada, \"Karbon konusunda COP'un doğrudan bir sonucu olarak bir fikir birliği oluştu,\" dedi. \"Bu arada Kayıp ve Zararlara Müdahale Fonu'nun faaliyete geçtiğini ve diğer ülkelerin genel ihtiyaçlarını da karşılayacak şekilde tam işlevsel hale geldiğini görüyoruz,\" diye ekledi. Hacıyev, \"Uluslararası kalkınma bankaları ve finans kuruluşları, yeni finansal hedefe yönelik çok katmanlı yaklaşımlarının bir parçası olarak katkılarını artırdılar,\" vurgusunda bulundu ve tüm tarafların katkı sağlamasını istedi. \"Bakü'deki COP29'da gündem, finansman. Azerbaycan, iklim hedefine ulaşmak için elinden geleni yapıyor, ancak bu tek başımıza olacak bir şey değil, hepimiz üzerimize düşeni yerine getirmeliyiz ve sözleşmeye taraf olan tüm ülkeler, ortak sorumluluk temelinde hareket etmelidir\" dedi. İklim finansmanı konusunda bağımsız bir grubun hazırladığı son raporda, iklim değişikliğiyle mücadele için ihtiyaç duyulan fonların 2035 yılına kadar 1,3 trilyon dolara (44,93 trilyon Türk Lirası) ulaşabileceği tahmin ediliyor.",
  "source": "euronews",
  "url": "https://tr.euronews.com/2024/11/19/iklim-kriziyle-mucadele-cabalarinin-finansmani-cop29daki-tartismalarin-merkezinde-yer-aliy",
  "date": "2024-11-19"
}
