{
  "title": "Borsa güne düşüşle başladı",
  "content": "Borsa İstanbul'da BIST 100 endeksi, güne yüzde 0,38 düşüşle 10.908,05 puandan başladı. Dün satış ağırlıklı bir seyir izleyen Borsa İstanbul'da BIST 100 endeksi, günü yüzde 0,04 değer kaybederek 10.949,95 puandan tamamladı. Açılışta BIST 100 endeksi, önceki kapanışa göre 41,90 puan ve yüzde 0,38 azalışla 10.908,05 puana indi. Bankacılık endeksi yüzde 0,20 değer kaybederken, holding endeksi yüzde 0,03 arttı. Sektör endeksleri arasında en çok kazandıran yüzde 0,74 ile madencilik, en fazla kaybettiren ise yüzde 8,02 ile finansal kiralama faktoring oldu. Küresel piyasalarda, ABD Merkez Bankası'nın (Fed) faiz indirimine gideceğine ilişki beklentilerin gücünü korumasıyla risk iştahı yüksek kalırken, jeopolitik risklerin sürmesi ve ABD Hazine Bakanı Scott Bessent'in Japonya Merkez Bankası'nın (BoJ) faiz artırmasını beklediğine dair açıklamaları sonrasında Asya piyasalarındaki düşüşlerin etkisiyle karışık bir seyir öne çıkıyor. Yurt içinde gözler Türkiye Cumhuriyet Merkez Bankası (TCMB) Başkanı Fatih Karahan'ın açıklayacağı yılın üçüncü enflasyon raporuna çevrildi. TCMB yılın ikinci enflasyon raporu toplantısında 2025 yıl sonu için yüzde 24 ve 2026 yıl sonu için yüzde 12 olan enflasyon tahminini korurken, enflasyonun 2027 yılında yüzde 8’e geriledikten sonra orta vadede yüzde 5'te istikrar kazanacağı öngörüsünde bulunmuştu. Analistler, bugün yurt içinde TCMB Başkanı Fatih Karahan'ın açıklayacağı yılın üçüncü enflasyon raporu, TCMB haftalık para ve banka istatistikleri, yurt dışında ise Euro Bölgesi'ndeki Gayrisafi Yurt İçi Hasıla (GSYH) ile ABD'de Üretici Fiyat Endeksi (ÜFE) verilerinin takip edileceğini belirterek, teknik açıdan BIST 100 endeksinde 11.000 ve 11.100 puanın direnç, 10.800 ve 10.700 seviyelerinin destek konumunda olduğunu kaydetti.",
  "source": "cnbce",
  "url": "https://www.cnbce.com/borsa/borsa-gune-dususle-basladi-14-agustos-2025-h16112",
  "date": "2025-09-21"
}
