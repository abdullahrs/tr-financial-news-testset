{
  "title": "Tofaş, Stellantis ile yeni üretim anlaşmasını imzaladı",
  "content": "Tofaş, Stellantis ile uzun süredir yürüttüğü görüşmelerde kritik bir aşamaya ulaştı. Şirket, Stellantis Europe S.P.A ile imzaladığı üretim sözleşmesi kapsamında, Fiat, Opel, Citroën ve Peugeot markalarının hafif ticari araç segmentinde yer alan \"K9\" modelinin ve bu modele ait \"Combi\" versiyonlarının Türkiye’de üretim ve dağıtım hakkını aldı. Tofaş’ın Kamuyu Aydınlatma Platformu’na yaptığı duyuruda, üretim faaliyetlerinin çoklu enerji platformunda gerçekleşeceği ve projenin hayata geçirilmesi için toplam 256 milyon Euro’ya kadar yatırım öngörüldüğü belirtildi. 2026 yılının üçüncü çeyreğinde üretime başlanması planlanan proje kapsamında, demonte araçlar (CKD) da dahil olmak üzere yıllık 150.000 adetlik kapasite hedefleniyor. Açıklamada, yatırımın tamamlanmasının ardından 2034’ün son çeyreğine kadar, CKD hariç olmak üzere yaklaşık 660.000 adet araç üretileceği ifade edildi. Bu üretimin yaklaşık yüzde 80’inin Türkiye pazarına yönelik olacağı, geri kalan kısmın ise ihracata konu edileceği bilgisi paylaşıldı. Şirket, söz konusu yatırım kararını 18 Nisan 2025 tarihli açıklamasıyla kamuoyuna duyurmuş, Stellantis ile detayların netleştirilmesine yönelik görüşmelerin sürdüğünü bildirmişti. İmzalanan üretim sözleşmesiyle birlikte proje somut bir aşamaya geçmiş oldu.",
  "source": "cnbce",
  "url": "https://www.cnbce.com/borsa/tofas-stellantis-ile-yeni-uretim-anlasmasini-imzaladi-h16961",
  "date": "2025-09-21"
}
