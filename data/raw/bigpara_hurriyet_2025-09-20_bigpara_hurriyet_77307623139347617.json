{
  "title": "Su bilincini çocuklara aşıladı",
  "content": "Gün boyu süren etkinlikte 200’den fazla çocuk, suyun döngüsünü, tasarruf yöntemlerini ve doğa için önemini atölyeler ve sahne gösterileriyle deneyimledi. TOPLUMU ŞEKİLLENDİRİYOR QNB Türkiye Genel Müdürü Ömür Tan, açılış konuşmasında toplumsal ölçekte su farkındalığının önemine dikkat çekmeyi amaçladıklarını belirterek, “Suyun geleceği, bilinçli nesillerin ellerinde. Çocuklara erken yaşta kazandırılan bu bilinç, onların merakını, yaratıcılığını ve sorumluluk duygusunu beslerken aynı zamanda sürdürülebilirlik hedeflerimizin ve Net Sıfır vizyonumuzun da en güçlü destekçilerinden bir tanesi oluyor” dedi. Habitat Derneği İcra Kurulu Başkanı Bora Caldu, çocuklara kazandırılan her alışkanlığın yarının toplumunu şekillendirdiğini vurgularken, UNDP Türkiye İklim Değişikliği ve Çevre Portföy Yöneticisi Meral Mungan Arda ise şöyle konuştu: “Çocuklarda erken yaşta kazanılan su bilinci, sadece bireysel alışkanlıkları değil, aynı zamanda toplumun iklim değişikliğine karşı dayanıklılığını da güçlendiriyor.” QNB Türkiye’nin Net Sıfır taahhüdüne dikkat çeken reklam filminde yer alan oyuncu Kaan Urgancıoğlu ise suyun hayatın özü olduğunun altını çizerek, “Dünyada pek çok çocuk temiz suya erişemezken, biz çoğu zaman musluktan akmasını doğal kabul ediyoruz. Oysa suyu kaybettiğimizde geri kazanabileceğimiz bir B planımız yok” dedi. 20 ŞEHRE ULAŞTI QNB Türkiye’nin, 2015 yılında kurduğu “Minik Eller Büyük Hayaller” Sosyal Sorumluluk Platformu’nun uygulamalarından biri olan ‘Su ile Hayata’ projesi bugüne kadar 69 gönüllü eğitmenle 20 şehirden 3 bin 600’den fazla çocuğa ulaştı.",
  "source": "bigpara_hurriyet",
  "url": "https://bigpara.hurriyet.com.tr/haberler/ekonomi-haberleri/su-bilincini-cocuklara-asiladi_ID1618176/",
  "date": "2025-09-20"
}
