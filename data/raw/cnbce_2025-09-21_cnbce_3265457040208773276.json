{
  "title": "İstanbul Havalimanı’ndan yolcu rekoru",
  "content": "İstanbul Havalimanı, yeni bir yolcu trafiği rekoruna imza attı. 25 Temmuz 2025 tarihinde toplam 271 bin 836 yolcuya hizmet veren havalimanı, böylece günlük yolcu sayısında tüm zamanların en yüksek seviyesine ulaştı. İşletmeci firma İGA tarafından yapılan açıklamada, ulaşılan bu rakamın yalnızca havalimanı için değil, Türkiye havacılığı adına da önemli bir dönüm noktası olduğu vurgulandı. “Küresel havacılıkta ön sıralara taşımak gurur verici” İGA’nın resmi sosyal medya hesaplarından yapılan paylaşımda şu ifadeler yer aldı: “İGA İstanbul Havalimanı dün yolcu trafiğinde yeni bir rekora imza atarak önemli bir dönüm noktasına imza attı ve tek bir günde 271 bin 836 yolcuyu ağırladı. Ülkemizi küresel havacılıkta ön sıralara taşımak bizim için büyük bir gurur ve mutluluk kaynağı. Dünyaya açılan öncü bir kapı olmaktan gurur duyuyoruz.”",
  "source": "cnbce",
  "url": "https://www.cnbce.com/haberler/istanbul-havalimanindan-yolcu-rekoru-tek-gunde-271-binden-fazla-yolcuya-hizmet-verildi-h15407",
  "date": "2025-09-21"
}
