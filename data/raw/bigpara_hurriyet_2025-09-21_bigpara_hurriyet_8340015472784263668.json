{
  "title": "Mubadala Getir yatırımından çekiliyor",
  "content": "Altı ay önce Rekabet Kurumu’nun kararıyla Getir’i tamamen devralan Abu Dabi merkezli varlık fonu Mubadala’nın, Türkiye’deki Getir yatırımlarından, finansman ve araç kiralama faaliyetleri de dahil olmak üzere tamamen çıkmayı değerlendirdiği belirtildi. Reuters’ın ‘konuya yakın kaynaklar’a dayandırarak yayınladığı haberde Mubadala’nın araç kiralama şirketi Getir Araç’taki hissesini satmak için araç kiralama şirketi Tiktak’la görüştüğü ifade edildi. Haberde görüşmelerin ileri aşamada olduğu bilgisine yer verildi. Mergermarket de daha önce Mubadala’nın ana teslimat iş kolundaki payını satmak için görüşmeler yaptığı ve potansiyel ilgililer arasında ABD merkezli Doordash’in de yer aldığını duyurmuştu. Haberde birden fazla alıcı olduğu da belirtildi.",
  "source": "bigpara_hurriyet",
  "url": "https://bigpara.hurriyet.com.tr/haberler/ekonomi-haberleri/mubadala-getir-yatirimindan-cekiliyor_ID1618211/",
  "date": "2025-09-21"
}
