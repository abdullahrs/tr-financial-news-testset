{
  "title": "SPK'dan 6 ay sonra ilk halka arz onayı",
  "content": "Sermaye Piyasası Kurulu (SPK), Dof Robotik Sanayi'nin halka arzını onaylayarak, şubat ayından bu yana ilk defa yeni bir şirketin halk arzına izin verdi. Dün gece yayımlanan SPK bültenine göre sermaye artırımı ve ortak satışı yöntemiyle yapılacak halka arzda sermaye 30 milyon lira artırılarak 155 milyon liraya yükseltilecek. Buna ek olarak mevcut ortaklardan Mustafa Mertcan ve Bakıt Baydalıyev'e ait toplam 15 milyon lira nominal değerde hisse de satılacak. Sanal gerçeklik ve artırılmış gerçeklik alanında eğlence endüstrisi için hareket simülatörleri üreten şirketin halka arzında 1 lira nominal değerli hisse 45 liradan satılacak. Hisselerin tamamının satılması halinde halka arz büyüklüğü 2.03 milyar lira, yani yaklaşık 50 milyon dolar, halka açıklık oranı yüzde 29 olacak. Şirket halka arz gelirlerinin yüzde 40-50'sini işletme sermayesi ihtiyaçları için, yüzde 10-15'ini ekipman ve proje yatırımları için, yine yüzde 10-15'ini pazarlama ve satış için kullanacak.",
  "source": "cnbce",
  "url": "https://www.cnbce.com/borsa/spkdan-6-ay-sonra-ilk-halka-arz-onayi-h16603",
  "date": "2025-09-21"
}
