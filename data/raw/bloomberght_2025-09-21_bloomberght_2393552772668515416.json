{
  "title": "Haberler Küresel piyasalarda Fed indirim beklentisi etkisi",
  "content": "Bloomberg HT Haberler Küresel piyasalarda gözler Fed kararında Küresel piyasalarda Fed indirim beklentisi etkisi Küresel piyasalarda Fed'in faiz indirimine kesin gözle bakılırken hisse senetleri, tahviller yükselişini sürdürdü. Giriş: 16 Eylül 2025, Salı 09:47 Güncelleme: 16 Eylül 2025, Salı 09:49 Fed’in faiz indirimine kesin gözle bakılırken hisse senetleri, tahviller ve altın yükselişini sürdürdü. ABD’de S&P 500 endeksi 6.600 puan eşiğini de geçerek rekor tazeledi. Nasdaq 100, 2023’ten bu yana en uzun yükseliş serisini yakaladı. Elon Musk’ın 1 milyar dolarlık hisse alımı sonrası Tesla hisseleri 2025 kayıplarını sildi, Alphabet ise 3 trilyon dolarlık piyasa değerine ulaştı. ABD’nin Çin ile TikTok üzerinde çatı anlaşmasına varması da teknoloji hisselerinde olumlu etki yaratıyor. Amerikan hisse vadelileri TSİ 07:35 itibarıyla hafif yükselişle işlem gördü. Asya hisseleri de Wall Street’i takip ediyor. MSCI Asya Pasifik %0,6 yükselişle dokuzuncu işlem gününü artıda kapatmaya hazırlanıyor. Dolar ise Fed kararı öncesi gelişmiş ülke para birimlerine karşı zayıf seyrediyor. Bloomberg Dolar Endeksi bu sabah %0,1 ile düşüşünü ikinci güne taşıdı. Dolar/TL sabah saatlerinde 41,3152’den işlem gördü. ABD tahvilleri pazartesi günü değer kazanırken iki yıllık getirisi eylül ayından beri en düşük seviyeye yaklaştı. ABD tahvilleri Asya işlemlerinde yatay seyrediyor. Tahvil yatırımcılarının gözü Fed kararı öncesi TSİ 15:30’da açıklanacak ABD perakende satış verisinde olacak. Perakende satışların aylık %0,2 artması bekleniyor. Altın bu sabah rekor tazelerken ons başına fiyat 3.685 doları gördü. Altının bu yılki yükselişi %40’ı aştı. Bugün yurt içinde Türkiye İstatistik Kurumu (TÜİK) 10:00’da ağustos ayı konut satış istatistiklerini yayımlayacak. Türkiye Cumhuriyet Merkez Bankası (TCMB) 10:00’da ağustos ayı konut fiyat endeksi verilerini açıklayacak. Hazine ve Maliye Bakanlığı 5 yıl vadeli TÜFE’ye endeksli 6 ayda bir kupon ödemeli devlet tahvili ile 10 yıl vadeli 6 ayda bir sabit kupon ödemeli devlet tahvilinin ilk ihracını gerçekleştirecek.",
  "source": "bloomberght",
  "url": "https://www.bloomberght.com/kuresel-piyasalarda-gozler-fed-kararinda-3757208",
  "date": "2025-09-21"
}
