{
  "title": "AB'nin yeni finansal reform paketi yürürlüğe girdi",
  "content": "MiFID II olarak bilinen Avrupa Birliği’nin yeni finansal reform paketi yürürlüğe girdi. Amaç 10 yıl önce Avrupa Birliği’ni derinden sarsan ekonomik krizden ders çıkarmak, şeffaflık sağlamak ve yatırımcıları koruma altına almak. Oxfam kuruluşundan Marc-Olivier Herman güçlü araçların bulunduğunu ancak bunların uygulanması gerektiğini söyledi: “Uygulanabilecek oldukça kuvvetli araçlar var. Düzenleyicilerin bunları kullanıp kullanmayacakları, mali piyasalarda sorumsuz aktörleri etkisiz hale getirecek kadar agresif olup olmayacakları sorgulanıyor.” Bundan böyle bankalar yapılan işlemlerin ayrıntılarını rapor halinde müşterilerine sunmak durumunda kalacak. Yatırımcılar ödemeler konusunda detaylı bilgi sahibi olacak. FEBELFİN kuruluşundan Isabelle Marchand konuya açıklık getirdi: “Bankalar yeni kurallara uymak için birçok yatırım yaptı ve büyük çaba sarfetti. Bilgisayar teknolojisi konusunda değişiklik yaptılar. Ürünleri, belgeleri değiştirmek zorunda kaldılar. Hedef müşterileri ve yatırımcıları koruma altına almak. Bizler bu amaca hizmet ediyoruz.” Şu ana kadar sadece 11 Avrupa Birliği ülkesi reformu hayata geçirmeyi kabul etti. AB’nin en büyük finans merkezlerine ev sahipliği yapan Almanya, Fransa ve İngiltere, muhtemel finansal krizlere hazırlıklı olan ülkeler arasında yer alıyor.",
  "source": "euronews",
  "url": "https://tr.euronews.com/my-europe/2018/01/03/abnin-yeni-finansal-reform-paketi-yururluge-girdi",
  "date": "2018-01-03"
}
