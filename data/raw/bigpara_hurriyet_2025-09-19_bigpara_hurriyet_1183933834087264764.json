{
  "title": "TEKNOFEST'e üçüncü gününde yoğun ilgi",
  "content": "Sanayi ve Teknoloji Bakanlığı ile Türkiye Teknoloji Takımı Vakfı (T3 Vakfı) öncülüğünde gerçekleştirilen, Anadolu Ajansının Global İletişim Ortağı olduğu, dünyanın en büyük havacılık, uzay ve teknoloji festivali TEKNOFEST, İstanbul Atatürk Havalimanı'nda ziyaretçilerini ağırlamayı sürdürüyor. Etkinliğin üçüncü gününde Cumhurbaşkanı Recep Tayyip Erdoğan TEKNOFEST'e katılarak ziyaretçilere hitap edecek. 1 MİLYON 100 BİN YARIŞMACI BAŞVURUDA BULUNDU TEKNOFEST İstanbul, kritik alanlarda teknolojik gelişimi destekleyen yarışma kategorileriyle öne çıkarken, 58 ana, 137 alt kategoride yapılacak yarışmalarda ön eleme aşamasını geçen takımlar toplamda 85 milyon lirayı aşkın maddi destekten yararlanacak. Dereceye giren takımlara ise toplamda 65 milyon liranın üzerinde ödül verilecek. TEKNOFEST İstanbul kapsamındaki teknoloji yarışmalarına, hayallerini gerçeğe dönüştürmek isteyen 565 binden fazla takım ve 1 milyon 100 bin yarışmacı başvuruda bulundu. HAVA GÖSTERİLERİNDEN KONSERLERE KADAR BİRÇOK ETKİNLİK YAPILACAK Bugüne kadar 11 milyona yakın ziyaretçiyi ağırlayan TEKNOFEST, çocuk, genç, yaşlı, her yaştan teknoloji tutkununa hitap eden aktivitelere ev sahipliği yapıyor. Festivalde, hava gösterileri, konserler, sahne gösterileri, eğitici atölyeler, simülasyon deneyim alanları, planetaryum, bilim şovları, TEKNOFEST Zaman Tüneli, milli deniz, kara ve hava araçları sergisinin yanı sıra öğrencilere özel ilk uçuş deneyim fırsatı sunuluyor. Ayrıca şarkıcı Kıraç da bugün saat 19.00'da festival sahnesinde vereceği konserle müzikseverlerle buluşacak. SOLOTÜRK VE TÜRK YILDIZLARI GÖKLERDE TEKNOFEST İstanbul, havacılık ve savunma sanayisinin hava gösterilerine de sahne oldu. Etkinliğin üçüncü gününde SOLOTÜRK ve Türk Yıldızları'nın yanı sıra F-16 savaş uçakları uçuş gösterisi yaptı. Festivalde, ATAK helikopterleri, Hürkuş, ANKA, Bayraktar TB2, Bayraktar TB3 ve Bayraktar AKINCI da yer alıyor. Katılımın ücretsiz olduğu TEKNOFEST İstanbul'a giriş için ziyaretçilerin çevrim içi kayıt yaptırması gerekiyor. Etkinlik alanına ziyaretçi giriş-çıkışları 09.00-19.00 saatlerinde olacak. Ulaşımda toplu taşıma araçlarının kullanılması, ziyaretçilerin festival alanına hızlı ve kolay erişmesini sağlayacak. ÇELİK KUBBE'NİN ÜRÜNLERİ TEKNOFEST'TE SERGİLENİYOR Festival kapsamında başta ASELSAN, ROKETSAN ve TÜBİTAK SAGE olmak üzere Türk savunma sanayisinin önde gelen şirketleri tarafından geliştirilen Çelik Kubbe ürünleri büyük ilgi görüyor. Alanda, Türkiye’nin yerli ve milli imkanlarla geliştirdiği ürünler olan alçak ve orta irtifa hava savunma sistemi HİSAR, taktik mobil çözümü TURAN 100 BR-OM, yeni nesil anti-İHA sistemi EJDERHA, alçak irtifa hava savunma ihtiyaçlarını karşılamak amacıyla geliştirilen namlulu hava savunma sistemi olan KORKUT ve radar sistemi AKREP sergileniyor. ASELSAN GENEL MÜDÜRÜ AKYOL: ÇELİKKUBBE'Yİ UYGULAYACAK HALE GELDİK ASELSAN Genel Müdürü Ahmet Akyol, ASELSAN'ın Oğulbey yerleşkesinin Türkiye Cumhuriyeti tarihinin tek seferdeki en büyük savunma sanayisi yatırımı olduğunu belirterek, \"Bu seviyeye gelmiş bir şirket ikinci 50 yılında dünyanın önemli şirketleri arasına adını altın harflerle yazdıracak.\" dedi. TEKNOFEST İstanbul etkinlik alanında düzenlenen AA Teknoloji Masası'na konuk olan ASELSAN Genel Müdürü Ahmet Akyol, TEKNOFEST'i geleceğin teminatı olarak gördüğünü belirtti. Akyol, özgüven sahibi, ne yapacağını ve nereye gideceğini bilen bir gençliğin yetiştiğini söyleyerek, ilginin giderek artmasının kendilerini memnun ettiğini söyledi. ASELSAN'ın 50. yılını kutladıklarını belirten Akyol, \"50. yılımızda dünyanın sayılı tesislerinden biri olan Oğulbey'in temelini attık. Sayın Cumhurbaşkanımızın katıldığı törenle Türkiye Cumhuriyeti tarihinin tek seferdeki en büyük savunma sanayisi yatırımı oldu. (50 yıl önce) 4 kişilik bir ekipten bugün 13 bin kişiye ulaştık.\" diye konuştu. Akyol, Türkiye'nin en çok mühendis çalıştıran şirketi olduklarına değinerek, \"Avrupa'nın en değerli şirketlerinden biriyiz ve şu anda savunma elektroniği alanında neredeyse bütün alanlarda faaliyet gösterebiliyoruz. Hava savunma gibi en zor alanlardan birinde artık üretim ve teslimat yapar hale geldik. Sistemler sistemi ÇELİKKUBBE'yi tasarlayıp uygulayabilecek hale geldik.\" açıklamasında bulundu. \"ASELSAN'IN BUGÜNE KADAR 500'DEN FAZLA FARKLI ÜRÜNÜ ENVANTERE GİRDİ\" ASELSAN'ın bugün Türkiye'nin en değerli markası haline geldiğine vurgu yapan Akyol, sözlerini şöyle sürdürdü: \"Avrupa'da ciddi bir başarıya sahibiz. Dünyanın 25 ülkesinde varlık gösteren ve her geçen gün büyüyen bir anlayışla yoluna devam eden bir şirketiz. Özellikle son 20 yıla ayrıca bir vurgu yapmak isterim. Bütün bu çalışmaların son 20 yıldaki ivmesi geçmişle kıyaslanmayacak şekilde arttı. 2004 yılında bu şirkette 2 bin kişi çalışıyordu. Kuruluştan 2004'e getirdiğimizde ciddi bir birikim elde edilmişti. Ama 2004'ten bugüne artık 13 bin kişiyiz. Yani 2 bin kişiden 13 bin kişiye geldik. O ivmelenme son yıllarda milletimizin ve devletimizin bu alandaki bilinçli ısrarlı politikalarının bir sonucu. Özellikle 'Soğuk Savaştan' sonra Avrupa'nın birçok ülkesinin savunmaya yatırımı gereksiz gördüğü, terk ettiği, buralardan artık yavaş yavaş çıktığı bir dönemde biz kararlı bir şekilde ülke olarak buralara yatırım yaptık. Bugün o dönem o yatırımları yapmamış ülkelerin şimdi ne kadar büyük bir panikle hareket ettiğini görüyoruz. Biz o kararlı politikanın başta Cumhurbaşkanımızdan başlayarak ortaya konuluşunun ve milletimizin desteğinin aslında meyvelerini topluyoruz.\" Akyol, ASELSAN'ın bugüne kadar 500'den fazla farklı ürününün envantere girdiğine değinerek \"Bugüne kadar 2 milyondan fazla ürünü Türk ordumuza ve dünyadaki dost ve müttefiklere teslim etmiş bir şirketiz. Bu ürün portföyü ve geniş teknoloji gamıyla daha fazla üretmek, daha yeni yetkinlikler kazanmak bizim yol haritalarımızda olan şeyler.\" ifadelerini kullandı.� AVRUPA'NIN EN BÜYÜK ENTEGRE HAVA SAVUNMA TESİSİ ASELSAN'ın Oğulbey Yerleşkesi'nin 6 bin 500 dönüm büyüklüğünde olduğuna dikkati çeken Akyol, \"1,5 milyar dolar yatırım değerinde Türkiye'nin Cumhuriyet tarihindeki en büyük savunma yatırımını başlattık. Şu an hızlı bir şekilde faaliyetler yürüyor. Bu aynı zamanda Avrupa'nın en büyük entegre hava savunma tesisi. Bu da bize ÇELİKKUBBE'de ciddi bir imkan sağlayacak. Üretim kabiliyetini, test alanlarını, eğitim alanlarını, demo alanlarını bütün bunların tasarım merkezlerini adeta 2'ye 3'e 4'e katlayacak yatırımlardan bahsediyoruz. Dolayısıyla bu ülkemize daha fazla imkan sunmaya, yeni yetkinlikler sunmaya yardım edeceği gibi ASELSAN'a finansal olarak da ciddi katkılar sunacak.\" değerlendirmesinde bulundu. TANK MODERNİZASYONU, YENİ RADAR TESLİMATI Akyol, son dönemde kullanıma giren ürünlerine işaret ederek, \"Dün Milli Savunma Bakanlığımız yeni modernize eden tankların envanterine alındığını açıklamıştı. ASELSAN'ın modernize ettiği tanklar. Envantere 10'dan fazla tank modernize ederek kazandırdık. Bugün biraz önce büyük bir radarımızın kabulü bitti. Ordumuza sevk ediliyor. Dolayısıyla gerçekten geniş bir ürün portföyüne sahibiz. Her yıl 30'u aşkın yeni ürün çıkarıyoruz. Bu önemli bir başarı. ASELFLIR 600'ü tören esnasında da gördünüz. 120 kilometrelerden Esenboğa Havalimanı'ndaki yerdeki uçakları teşhis edebilen bir kameradan bahsediyoruz.\" diye konuştu. ASELSAN'ın dünyadaki gelişmeleri yakında takip ettiğini vurgulayan Akyol, bu analizler sonucunda entegre hava savunma sistemi ÇELİKKUBBE'nin gerekli olduğu sonucunda ulaşıldığını söyledi. Akyol, şunları kaydetti: \"2 yıl önce yaptığımız bu analizleri devletimiz ÇELİKKUBBE olarak isimlendirerek, sahip çıkarak projelendirmiş oldu. Paydaşlarımızla beraber yeni modern harp sahasının tehditlerine karşı ülkemizi, gök vatanımızı ve mavi vatanımızı emniyet altına alacak bu çalışmayı yürütüyoruz. Ama aynı zamanda taarruzi sistemlere ve insansız sistemlere de yatırım yapıyoruz. Bunların hepsine beraber sahip olduğumuzda ve bunu güçlü bir ordu ile buluşturduğumuzda, güçlü bir ekonomi ile desteklediğimizde bu coğrafyada huzur içinde, barış içinde yolumuza devam etmek mümkün olacak.\" Radar, elektronik harp, elektro-optik ve benzeri bütün sistemlerde çip seviyesinde tasarım ve üretim yetkinliklerini ASELSAN'a kazandırdıklarını belirten Akyol, şu ifadeleri kullandı: \"Akyurt'taki elektro-optik tesisimizde, Gölbaşı'ndaki radar tesisimizde üretilen bütün sistemlerin altındaki entegre devreleri, çipleri tasarlayabilen hatta üniversitelerimizde kurduğumuz üretim tesisleriyle de destekleyecek şekilde üretimleri yapabilen bir konuma geldik. Askeri alanda çip üretimi ve tasarımı yetkinliklerine sahibiz. Bu da ASELSAN'ı kilogram başına 2 bin dolar seviyelerinde ihracat seviyesine çıkardı. Bağımsızlığımızı bu alanda bize kazandırdı ve katma değeri arttırmış oldu.\" ÇİP KABİLİYETİ KUANTUMA TAŞINDI Akyol, kuantum çiplere de yatırım yaptıklarını aktararak, üniversitelerle ortak laboratuvarları olduğunu söyledi. Kuantum alanında yeni çiplerini tasarlamanın mutluluğunu yaşadıklarını ifade eden Akyol, \"Yeni yatırımlarımızı planladık, modern dünyanın gerektirdiği bütün altyapıları da yakından takip ediyor ve kuruyoruz. Bu anlamda ASELSAN ziyarete gelen yerli yabancı heyetlerin de beğenisini kazanıyor. ASELSAN'ın uçtan uca teknolojiye hakim olması büyük bir güven unsuru. En ufak bir kısıtlamaya maruz kalmayacak şekilde bu yol haritalarına devam ediyoruz.\" değerlendirmesinde bulundu. ASELSAN'ın mikroelektronikle ilgili alanlarda yatırımlarının artacağına değinen Akyol, bunun meyvesini bütün projelerde aldıklarını dile getirdi. Akyol, ürettikleri çiplerin hangilerinin ihraç edilip edilmeyeceğine ilgili kurumlarla karar verdiklerini belirterek, şunları kaydetti: \"Dünyada çip alanında çok fazla oyuncu yok. Askeri alanda daha az oyuncu var. Dolayısıyla bir kısmı için ihracat mümkün ve oluyor. Bir kısmı sadece kendi çözümlerimizde kullanılacak hassas konular. Bu alana yatırımlarımızı artırarak devam ediyoruz. Yeni tesisimiz Oğulbey, bu anlamda da ciddi açılımları bize sağlayacak.\" Kuantum teknolojilerine 7-8 yıldır yatırım yaptıklarını anlatan Akyol, \"Kuantuma dayanıklı kripto cihazlarını geliştirdik, sertifiye ettik. Dolayısıyla konvansiyonel kripto sistemlerimiz, ağ güvenliğini sağlayan sistemlerimizi kuantum ataklara da koruyacak kriptolu cihazlarımızı geliştirmeyi başardık. Bir taraftan da kuantum alanında LiDAR, radar, kuantum süper üretkenler, kuantum bilgisayarlar gibi alanlarda da yürüttüğümüz projeler var. Bu alandaki çalışan sayımız giderek artıyor. Kuantum programlama ile ilgili artık içeride birimlerimiz yavaş yavaş oluşmaya başladı.\" diye konuştu. ÖĞRENCİLER İLK KEZ HELİKOPTER DENEYİMİ YAŞADI TEKNOFEST’te Baykar’ın kurucusu Özdemir Bayraktar anısına başlatılan “Bir Çocuk Gelsin Bir Uçağa Dokunsun” projesiyle küçük yaştaki öğrenciler, hayatlarında ilk kez helikoptere binme fırsatı buldu. TEKNOFEST Genel Sekreteri Muhammet Saymaz, söz konusu projeyi 2021 yılında hayatını kaybeden Baykar şirketinin kurucusu Özdemir Bayraktar anısına başlattıklarını hatırlatarak, \"Milli Teknoloji Hamlesi'nin öncüsü olan rahmetli Özdemir Bayraktar amcamızın anısına projeyi başlattık. O günden beri genç kardeşlerimizi, çocuklarımızı TEKNOFEST alanlarına taşıyoruz. Bugüne kadar 200 binden fazla genç evladımızı bu alanlarda misafir ettik. Bundan sonraki süreçte inşallah taşımaya devam edeceğiz.\" ifadelerini kullandı.",
  "source": "bigpara_hurriyet",
  "url": "https://bigpara.hurriyet.com.tr/haberler/genel-haberler/teknofeste-ucuncu-gununde-yogun-ilgi_ID1618148/",
  "date": "2025-09-19"
}
