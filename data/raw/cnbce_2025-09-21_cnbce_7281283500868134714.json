{
  "title": "ATP Yazılım, Menulux'ün yüzde 10'unu 540 bin dolara satın alıyor",
  "content": "ATP Yazılım yaptığı açıklamada, bağlı ortaklığı ATP GSYO'nun konuk ağırlama sektörüne yönelik POS (Point-of-Sale) sistemleri ve bunlara ilişkin donanım, bulut tabanlı (SaaS) yazılımları ile bakım ve teknik destek hizmetleri sunan Menulux Yazılım'ın yüzde 10 hissesini 540 bin dolara satın alacağını duyurdu. Satınalma bedeli üzerinden yapılan hesaplamada Menulux için toplam 5.4 milyon dolar değerleme ortaya çıktı. Menulux'e tahsisli sermaye artırımı yoluyla iştirak edeceğini duyuran ATP Yazılım, ayrıca 2027'ye kadar sözleşmede yazan finansal performans kriterlerini yerine getirmesi durumunda yüzde 70 hissesini daha bu defa 7.5 milyon dolar değerleme üzerinden hesaplanacak bedelle (yüzde 70'lik pay karşılığı 5.25 milyon dolar) satın almayı taahhüt ettiğini, eğer isterse 48 ay içinde hissedarların elindeki tüm kalan hisseleri de 12 milyon dolar bedelle (Kalan yüzde 10 pay karşılığı 1.2 milyon dolar) satın alma hakkı bulunduğunu da duyurdu. Şirket tarafından KAP'a yapılan açıklamada şu ifadelere yer verildi: \"Şirketimizin bağlı ortaklığı ATP Girişim Sermayesi Yatırım Ortaklığı A.Ş. (\"ATP GSYO\"), odaklandığı yatırım alanlarından birisi olan konuk ağırlama sektörüne yönelik POS (Point-of-Sale) sistemleri ve bunlara ilişkin donanım, bulut tabanlı (SaaS) yazılımları ile bakım ve teknik destek hizmetleri sunan Menulux Yazılım A.Ş.'ye (Menulux) yatırım yapma kararı almıştır. ATP GSYO almış olduğu yatırım kararı ile Şirketimizin konuk ağırlama sektöründe büyük ölçekli zincirlere sunduğu yazılım çözümleri ve hizmetlerine ek olarak sektörün orta segmentindeki işletmelere yönelik kapsamlı çözümler sunan Menulux'ü büyütmeyi ve yurtdışı pazarlara taşımayı amaçlamaktadır. ATP GSYO, Menulux‘de % 10 oranında pay sahibi olmasına yönelik işlem (\"İşlem\") için, İştirak ve Pay Sahipleri Sözleşmesi'ni 21.08.2025 tarihinde imzalamıştır. Anılan sözleşme uyarınca, ATP GSYO yatırımcı sıfatıyla, tamamı sermaye artırımı yoluyla toplamda 540.000 ABD Doları tutarında yatırım yapacak ve Menulux ‘ün %10 payının sahibi olacaktır. Söz konusu İştirak ve Pay Sahipleri Sözleşmesi uyarınca İşlem'in tamamlanması; Rekabet Kurulu ve diğer ilgili resmi makamların İşlem'e onay vermesi ve Taraflarca belirlenen diğer koşul ve şartların gerçekleşmesine bağlıdır. Ayrıca, sözleşme kapsamında; Menulux'ün 2027 faaliyet yılı finansal performansının sözleşmede belirlenen şartları sağlaması halinde, ATP GSYO'nun, 7.500.000 ABD Doları değerleme üzerinden Menulux'ün toplam sermayesinin %70'ine denk gelen paylarını alma şartı bulunmaktadır. İmza tarihinden itibaren 48 ay içerisinde, ATP GSYO, kurucuların o tarihte Şirkette sahip oldukları payların tamamını 12 Milyon ABD Doları değerleme üzerinden kurucuların paylarına karşılık gelen tutarı nakden ödeyerek alma hakkı bulunmaktadır.\"",
  "source": "cnbce",
  "url": "https://www.cnbce.com/borsa/atp-yazilim-menuluxun-yuzde-10unu-540-bin-dolara-satin-aliyor-h16397",
  "date": "2025-09-21"
}
