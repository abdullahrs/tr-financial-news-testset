{
  "title": "Halkbank'tan ucuz kur açıklaması: 4,6 milyon dolarlık işlem yapıldı",
  "content": "Halkbank'ın doları ve euroyu gerçek değerinin neredeyse yarısı kadar düşük göstermesi ile ilgili Halkbank Genel Müdürü Osman Arslan'dan açıklama geldi. 31 Ağustos akşamı yaşanan olayla ilgili Genel Müdür Arslan yarım saate yakın bir sürede bin 763 müşterinin 4.6 milyon dolarlık alım yaptığını dile getirdi. Arslan bu hesapları bloke edip özel bir yazılım aracılığı ile alım satım işlemleri gerçekleştirilmeden önceki durumlarına getirdiklerini söyledi. Halkbank, internet sitesinden doların 3,72'den euronun ise 4,32'den satıldığını göstermişti. Bu sırada dolar 6.55 TL'den euro ise 7.62 TL'den satılıyordu. Banka konuyla ilgili yaptığı açıklamada \"hatanın dış kaynaklı olduğunu\" duyurdu. Halkbank Genel Müdürü Arslan da dış kaynaklı hata açıklamasını tekrarladı. NTV'ye açıklamalarda bulunan Arslan, \"Döviz kotasyonlarını hemen hemen bütün bankalar Bloomberg ve Reuters'tan alır. Biz de Bloomberg’ten sağlamaktayız. Piyasalar kapandıktan sonra da biz Bloomberg verileriyle devam ediyoruz. Söz konusu dolar ise alış ve satış kurunu alırız bir de iki para birimi arasındaki faiz farkları vardır.\" dedi. 'Diğer bankalarda bu sorun yaşanmadı' Banka'nın Genel Müdürü Arslan, \"Kur bilgisi hatalı girilmiş değildir ama ülkeler arası faiz makasının bir düzeltme faktörü olarak kura olan etkisinden kaynaklanan bir yanlış giriş vardır. İlk defa böyle bir hata ile karşılaştık.\" şeklinde konuştu. Müşterilerine piyasalar kapandığı sırada dahi internet üzerinden 7/24 döviz alıp satma imkanı sağlayan bankalardan birisi olduklarının altını çizen Arslan, döviz kotasyonlarını Halkbank gibi Bloomberg Reuters'tan alan diğer bankalarda \"benzer bir durum yaşanmadığı bilgisindeyim.\"dedi. Arslan: İnceleme talep edeceğiz Osman Arslan sınırlı sayıda işlem yapıldığını, bankanın ve mevduat sahiplerinin zararının olmadığını ifade edip yaşanan hata ile ilgili inceleme başlatacaklarını söyledi. Arslan, \"Hem servis sağlayıcısı kurumla ilgili bir inceleme talep edeceğiz hem de kendi süreçlerimizle ilgili bir zafiyet olması durumunda gerekli tedbirleri alacağız.\" ifadelerini kullandı. Osman Arslan, bankanın zarar görmediğini ve haksız kazanç sağlanmadığını kaydetti. Bu haberler de ilginizi çekebilir: Pentagon Pakistan'a 300 milyon dolarlık yardımı kesti Koalisyon kabul etti: Yemen'deki saldırının askeri açıdan izahı olamaz Türkiye'de Şarbon: İlk nerede görüldü ? Riski ve belirtileri nedir? Nasıl tedavi edilir ?",
  "source": "euronews",
  "url": "https://tr.euronews.com/2018/09/02/halkbank-tan-ucuz-kur-aciklamasi-bin-763-musteri-4-6-milyon-dolarlik-islem-yapti-",
  "date": "2018-09-02"
}
