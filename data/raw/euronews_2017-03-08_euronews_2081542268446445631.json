{
  "title": "Britanya bahar bütçesini açıkladı",
  "content": "İngiliz Maliye Bakanı Philip Hammond bahar bütçesini açıkladı. Hükümetin yıllık harcama planından çok gelecek yıllara dair beklenti ve önlemlerin parlamentoda sunulduğu bu bütçe tasarısında sosyal güvenliğe ayrılan pay arttırılırken kendi işinde çalışanlardan alınan vergiler de arttırılıyor. Büyüme tahminleri de yukarıya çekildi. Hammond ekonomideki güçlenmenin bir yansıması olarak Bütçe Disiplin Ofisi’nin bu yılki büyüme tahminini yüzde 1,4’ten yüzde ikiye yükselttiğini belirtti Büyümenin gelecek yıl yüzde 1,6’ya geriledikten sonra hızlanma trendine girerek 2021 yılında tekrar yüzde ikiyi yakalayacağı tahmin ediliyor. Bu oranlarla birlikte artan vergiler sayesinde hazinenin borçlanması da önümüzdeki yıllarda daha önceki tahminlerin altında olacak. Avrupa Birliği’nden ayrılırken geçmişteki kazanımlar yerine yeni planlar yapmanın gerekli olduğunu belirten Hammond bu hedefe yönelik adımlar atıldığını söyledi: “Birleşik Krallığı araştırma ve geliştirme (ARGE) konusunda daha da çekici kılmak için sektörden gelen idari yükleri azaltma çağrılarını kabul ettik” Hammond ayrıca kurumlar vergisinin nisan’dan itibaren yüzde 19’a 2020 yılında da yüzde 17’ye düşürüleceğini açıkladı.",
  "source": "euronews",
  "url": "https://tr.euronews.com/business/2017/03/08/britanya-bahar-butcesini-acikladi",
  "date": "2017-03-08"
}
