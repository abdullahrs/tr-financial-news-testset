{
  "title": "Haberler ABD'de çeyreklik bilanço tartışması alevleniyor",
  "content": "Haberler ABD'de çeyreklik bilanço tartışması alevleniyor Trump'ın ABD şirketleri için altı aylık bilanço açıklama kuralını gündeme getirmesi Wall Street'te tartışmalara yol açtı. Giriş: 16 Eylül 2025, Salı 08:33 Güncelleme: 16 Eylül 2025, Salı 08:33 Trump’ın ABD şirketleri için altı aylık bilanço açıklama kuralını gündeme getirmesi Wall Street’te tartışmalara yol açtı. Trump, üç aylık sonuçların yerine altı aylık bir bilanço takvimi uygulanmasının “tasarruf sağlayacağını ve yöneticilerin şirketlerini düzgün bir şekilde yönetmeye odaklanmalarını sağlayacağını” söyledi. ABD sermaye piyasası düzenleyici kurulu SEC de Trump’ın önerisini “öncelikli hale getireceklerini” bildirdi. Trump’ın önerisi piyasa gözlemcilerinden karışık tepkiler aldı. Bazıları daha seyrek raporlamanın Amerikan şirketleri için daha sağlıklı olabileceğini savunurken, diğerleri daha az hesap verebilirlik ve daha fazla oynaklık gibi risklere dikkat çekiyor. TD Cowen analyst Jaret Seiberg önerinin SEC Başkanı Paul Atkins’in deregülasyon gündemiyle uyumlu olduğunu belirtirken altı aylık bilanço fikrinin hayata geçme ihtimalinin %60 olduğunu belirtti. BCA Research Stratejisti Irene Tunkel ise üç aylık bilançoların bir öngörü sağlamaktan ziyade beklentilerin güvenilirliğini azalttığına dikkat çekti ve “Şeffaflık ve verilere değer veriyorum, ancak daha seyrek raporlama, sonuçta Amerikan şirketleri için daha sağlıklı olabilir” yorumunu yaptı. Seaport Research Partners Stratejisti Jonathan Golub sermaye piyasaları ve ekonominin daha fazla bilgi ve şeffaflık ışığında daha üretken olduğunu savunarak “Piyasa, daha açık ve sık raporlama yapanları ödüllendirecektir” yorumunu yaptı. ABD’de çeyrek dönemlik bilançolar 1970’te SEC tarafından zorunlu hale getirilmişti.",
  "source": "bloomberght",
  "url": "https://www.bloomberght.com/abd-de-ceyreklik-bilanco-tartismasi-alevleniyor-3757198",
  "date": "2025-09-21"
}
