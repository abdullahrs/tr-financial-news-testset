{
  "title": "Londra ve Almanya borsalarının birleşme anlaşması uygulanamayacak",
  "content": "Londra Borsası (London Stock Exchange, LSE) Almanya Borsası (Deutsche Boerse AG) ile geçtiğimiz yıl vardığı birleşme anlaşmasının Avrupa Komisyonu tarafından muhtemelen onaylanmayacağını iddia eden bir açıklama yayınladı. Piyasalarda sürpriz olarak değerlendirilen bu açıklamanın ardından her iki borsada da hisse senetleri günün ilk seansında değer kaybetti. City Index’ten piyasa uzmanı Ken Odeluga, birleşme şartları ile ilgili koşulların ağır ve gittikçe arttığını, bunun şirketler için hep zor olduğunu ama sonunda bardağı taşıran damlanın, Avrupa’daki rekabeti düzenleyici kurumların İtalya’daki borsa işlemleri ile ilgili bir platforma dair talebi olduğunu söyledi. Nitekim Londra Borsası bu kapsamda, sahip olduğu, İtalya’daki bir elektronik işlem platformunu elinden çıkarması yönündeki talebi reddetmişti. Avrupa Komisyonu’nun birleşme ile ilgili borsalardan yerine getirmelerini talep ettiği düzenlemeleri geri çekmesi beklenmiyor. Amerika Birleşik Devletleri’ndeki borsalarla rekabet edebilmek için yaklaşık 30 milyar euro değerinde Avrupa’nın en büyük piyasasını oluşturmak isteyen iki borsanın bu çabası daha önce de Avrupa Komisyonu’nun tekelcilik karşıtı düzenlemelerine takılmış ve engellenmişti.",
  "source": "euronews",
  "url": "https://tr.euronews.com/business/2017/02/27/londra-ve-almanya-borsalarinin-birlesme-anlasmasi-uygulanamayacak",
  "date": "2017-02-27"
}
