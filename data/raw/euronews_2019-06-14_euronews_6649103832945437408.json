{
  "title": "Bloomberg muhabirlerine 'ekonomiye zarar vermekten' hapis istemi",
  "content": "İstanbul savcılığı, geçen yıl haber ajansı Bloomberg'te yapılan 'ekonomik kriz ve döviz' haberiyle ilgili \"Türkiye ekonomisinin istikrarını zayıflatmaya çalışması\" suçlamasıyla iki Türk muhabiri hakkında, 2 ila 5 yıl hapis cezası istemiyle dava açtı. Ayrıca Amerika Birleşik Devletleri (ABD) merkezli basın kuruluşundaki haberle ilgili olarak, \"Türkiye’deki bankaları ve ekonomiyi eleştiren paylaşımlarda\" bulunduğu gerekçesiyle 36 kişi hakkında da suç duyurusunda bulunuldu. Davanın ilk duruşması 20 Eylül’de İstanbul'da görülecek. Bankacılık Düzenleme ve Denetleme Kurumu (BDDK), banka müşterilerini yanıltıcı ve manipülatif şekilde döviz alımına yönlendirdiği için muhabirler ve diğer kişiler hakkında şikayette bulunmuştu. Bloomberg: Adil ve doğru haberler yapan iki muhabirimizin yanındayız Bloomberg Genel Yayın Yönetmeni John Micklethwait ise, iki muhabiri Kerim Karakaya ve Fercan Yalınkılıç'a dava açılmasına tepki gösterdi. Micklethwait, “Haber değeri taşıyan olaylar hakkında adil ve doğru haberler yapan iki muhabirimize yönelik iddianameyi kınıyoruz\" diyerek kurumun muhabirlerin yanından yer aldığını açıkladı. Erdoğan: Dövizi tırmandırmaya çalışanların kimlikleri belli, bedelini ağır ödeyecekler Yabancı fonlar kırılgan Türkiye piyasasında hangi kriterlere göre yatırım yapıyor? BDDK'dan 100 bin dolar alımının bir gün valörlü olmasına ilişkin açıklama Dava ile ilgili sosyal medya üzerinde açıklamada bulunan İYİ Parti Genel Başkan Yardımcısı ve eski Merkez Bankası Başkanı Durmuş Yılmaz, \"Ekonominin genel gidişatı ve döviz kuru gelişmeleri hakkında görüş bildiren bazı kişiler hakkında, BDDK suç duyurusunda bulunmuş. Paylaşmak da suç mu acaba?\" ifadelerini kullandı. Cumhurbaşkanı Recep Tayyip Erdoğan 31 Mart seçimleri öncesinde Cumhur İttifakı'nın İstanbul Yenikapı'daki mitinginde yaptığı konuşmada \"Dövizi tırmandırmaya çalışıyorlar\" diyerek, \"Bu tür provokatif eylemlerin içerisine giriyorsanız bunun bedelini çok ağır ödeyeceksiniz\" ifadelerini kullanmıştı.",
  "source": "euronews",
  "url": "https://tr.euronews.com/2019/06/14/bloomberg-muhabirlerine-ekonomiye-zarar-verme-suclamasiyla-hapis-istemi",
  "date": "2019-06-14"
}
