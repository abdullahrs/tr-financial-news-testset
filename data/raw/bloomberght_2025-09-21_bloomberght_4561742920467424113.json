{
  "title": "Haberler BMD: Dört markadan üçünün ciro artışı TÜFE'nin altında",
  "content": "Bloomberg HT Haberler BMD: Dört markadan üçünün ciro artışı TÜFE'nin altında BMD: Dört markadan üçünün ciro artışı TÜFE'nin altında Birleşmiş Markalar Derneği (BMD) Başkanı Sinan Öncel: \"Üyelerimizin yüzde 72'si, yani neredeyse her dört markadan üçü Ağustos'tan Ağustos'a yıllık ciro artışının TÜFE'nin altında kaldığını beyan ediyor. Bu da bize perakendecinin maliyetle fiyat baskısı arasında sıkışıp kaldığını gösteriyor\" dedi. Giriş: 15 Eylül 2025, Pazartesi 13:25 Güncelleme: 15 Eylül 2025, Pazartesi 13:27 Birleşmiş Markalar Derneği (BMD) Başkanı Sinan Öncel, giyim ve ayakkabı için temmuzda 110,2 milyar lira olan kartlı harcamanın, ağustosta 131,1 milyar liraya, işlem adedinin ise 64,5 milyondan, 75,1 milyona yükseldiğini belirtti. BMD, dernek üyeleri arasında gerçekleştirilen Ağustos ayı anketinin sonuçlarının açıkladı. Öncel, markalı perakende satışlarında 2025'in ilk 6 ayında daraldığını belirterek, \"Markalı perakende ikinci yarıda indirim kampanyalarıyla nakit akışını döndürmeye çalışıyor. Giyim ve ayakkabı markalarımızın yüzde 65’i Ağustos ayı cirolarının en az yüzde 40’ını, yüzde 44’ü ise cironun en az yüzde 60 ve üzerini indirimli satışlardan elde etti. Cironun yüzde 81 ve üzerini indirimlerden elde eden üyelerimizin oranı ise yüzde 23’ü buluyor\" açıklamalarında bulundu. \"Satış ve ciro indirim kampanyalarından kaynaklanıyor\" Temmuzla karşılaştırıldığında Ağustos'ta her üç markadan ikisinin adet satışlarını ve cirolarını artırdığını kaydeden Öncel, şöyle devam etti: \"Artış temel olarak indirim kampanyalarından kaynaklanıyor. Ağustos ayında adet satışları ve cirolardaki artışı Merkez Bankası verilerinden de takip edebiliyoruz. Verilere göre, giyim ve ayakkabıda Temmuz ayında 110,2 milyar lira olan kartlı harcama tutarının Ağustos'ta 131,1 milyar liraya, işlem adedinin de 64,5 milyondan 75,1 milyona ulaştığını görüyoruz. Yemekte ise Temmuz'da 114,9 milyar lira olan kartlı harcama tutarı Ağustos'ta 149,1 milyar liraya, işlem adedi 220,1 milyondan 274,5 milyona çıkıyor. Daha önce de altını çizdiğim gibi bu artış, nakit akışını sürdürmek isteyen ve yüksek faizle kredi kullanmayı tercih etmeyen markaların kârlılığı tamamen ikinci plana itmesinden kaynaklanıyor.\" Neredeyse her dört markadan üçünün Ağustos'tan Ağustos'a yıllık ciro artışının TÜFE altında kaldığını beyan ettiklerini belirten Öncel, \"Nitekim üyelerimizin yüzde 72’si, yani neredeyse her dört markadan üçü ağustostan ağustosa yıllık ciro artışının TÜFE’nin altında kaldığını beyan ediyor. Bu da bize perakendecinin maliyetle fiyat baskısı arasında sıkışıp kaldığını gösteriyor\" değerlendirmesinde bulundu. ​​​​​​​Öncel, BMD üyelerinin yaklaşık yarısını giyim ve ayakkabı markalarının oluşturduğuna dikkati çekerek, \"Fiyatlar Avrupa’dan bile pahalı olduğu için yabancıya satışlar da 2 yıl öncesine göre yarı yarıya azaldı. Ana harcama gruplarında giyim ve ayakkabı hariç yıllık TÜFE’de tek hane bir yana, yüzde 20’nin altını gören başka bir kategori bulunmuyor. Ancak kira, ham madde ve işçilik başta olmak üzere yüksek maliyet sorunu devam ediyor\" ifadelerini kullandı. Maliyetlerdeki aşırı artışın sektörde kırılganlığı da artırdığını söyleyen Öncel, şu değerlendirmede bulundu: \"Markalı perakendenin yeniden sağlıklı bir yapıya kavuşabilmesi için Borçlar Kanunu’nda mülk sahibine tanınan ‘sebepsiz fesih’ hakkının ve hammadde ve ara mal ithalatında ilave gümrük vergileriyle referans fiyat uygulamasının kaldırılması başta olmak üzere sektörü destekleyecek önlemlerin hızla devreye alınması gerekiyor.” \"Enflasyona da katkı\" Açıklamada, ankete ilişkin değerlendirmesine yer verilen BMD Başkanı Öncel, Ağustos ayında yıllık Tüketici Fiyat Endeksinin (TÜFE) yüzde 32,95 olduğunu hatırlatarak, indirim kampanyalarının etkisiyle hazır giyim ve ayakkabıda yıllık fiyat artışının uzun bir aradan sonra yüzde 9,49'la tek haneye düştüğünü ifade etti.",
  "source": "bloomberght",
  "url": "https://www.bloomberght.com/bmd-dort-markadan-ucunun-cirosu-tufe-nin-altinda-3757140",
  "date": "2025-09-21"
}
