{
  "title": "Haberler JPMorgan Asset Management’tan faiz indirim uyarısı",
  "content": "Haberler JPMorgan Asset Management'tan faiz indirim uyarısı Fed'de siyasi müdahale tartışmaları devam ederken JPMorgan Asset Management'tan Fed faiz indirimlerinin hisseler ve tahviller üzerinde beklenen etkiyi yapmayabileceği uyarısı geldi. Giriş: 16 Eylül 2025, Salı 08:51 Güncelleme: 16 Eylül 2025, Salı 08:51 Fed’de siyasi müdahale tartışmaları devam ederken JPMorgan Asset Management’tan Fed faiz indirimlerinin hisseler ve tahviller üzerinde beklenen etkiyi yapmayabileceği uyarısı geldi. Kurumun baş küresel stratejisti David Kelly, faiz indirimlerinin siyasi baskıyla yapıldığı algısı oluşması ve bu indirimlerin ekonomik görünümle uyumlu olmaması durumunda hisse senetleri ve tahviller için risklerin artacağını savundu. Kelly, Fed’in kendi büyüme ve enflasyon tahminlerinde faiz indirim kararını haklı gösterecek çok az kanıt gördüğünü belirtirken bu görünüm karşısında neden faiz indirimine gidilmesi gerektiğini sorguladı. Kelly’ye göre faiz indirimi beklentisiyle ralliyi tetikleyen Wall Street tahvil ve hisse senedi yatırımcıları bunun yerine temkinli bir tutum sergilemeli ve son ralliden sonra portföy çeşitlendirmesine gitmeli. 10 yıllık ABD Hazine tahvillerinin getirisi, Mayıs ayı sonunda %5’e yaklaşmasının ardından ABD işgücü piyasasından zayıflama işaretlerinin gelmesi sonrası %4’e gerilemişti. Öte yandan, ABD hisse senetlerindeki 14 trilyon dolarlık yükseliş, bu ay önemli borsa endekslerini rekor seviyelere taşıdı. Kelly, “piyasaların köpüklü” olduğunu, şu anda gevşemenin talebi artırmaktan çok zayıflatacağını ve “nihayetinde hisse senetleri, tahviller ve dolar için olumsuz olacağını” söyledi. Daha önce Morgan Stanley, JPMorgan Chase & Co. ve Oppenheimer Asset Management stratejistleri de, yatırımcıların potansiyel ekonomik yavaşlamaya odaklanmasıyla birlikte yükseliş eğiliminin yerini daha temkinli bir tavıra bırakabileceği konusunda uyarmıştı.",
  "source": "bloomberght",
  "url": "https://www.bloomberght.com/jpmorgan-asset-managementtan-faiz-indirim-uyarisi-3757203",
  "date": "2025-09-21"
}
