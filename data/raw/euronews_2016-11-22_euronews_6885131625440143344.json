{
  "title": "Brexit gölgesinde İngiltere: Kamu borcu ekimde yüzde 25 azaldı",
  "content": "Avrupa Birliği’nden ayrılık görüşmelerine hazırlanan İngiltere’de ekonomik belirsizlik endişeleri yükselirken ülkenin kamu borcu geçtiğimiz ekim ayında yüzde 25 azaldı. İngiltere Ulusal İstatistik Ofisi’nin (ONS) verilerine göre, kamu bankalarınınki dışında toplam kamu borçlanması bu ayda 4,8 milyar sterlin oldu. Yıllık bazlı verilerde ise kamu borcu toplamının mali yılın ilk 7 ayında, geçtiğimiz yılın aynı dönemine kıyasla sadece yüzde 10 azaldı ve 48,6 milyar sterlin oldu. 2016 – 2017 mali yılına ilişkin bu rakam geçtiğimiz Mart ayında 55 milyon sterlin olarak tahmin edilmişti. İstatistik Ofisi’nin verilere eşlik eden açıklamasında, vergi gelirlerindeki artışın aylık bazda kamu borçlanma ihtiyacının azalmasını desteklediği bilgisi de paylaşıldı. Öte yandan ekim ayı itibariyle İngiltere’in toplam net kamu borcuna bakıldığında ise bu rakamın gayri safi yurt içi hasılanın yüzde 83,4’üne ulaşarak 1,64 trilyon sterline yükseldiği görüldü. İngiltere’nin AB referandumundan sonra ilk kapsamlı bütçe düzenlemelerinin Maliye Bakanı Philip Hammond tarafından 23 Kasım’da açıklanması bekleniyor. Bazı araştırmalar Avrupa Birliği’nden ayrılma kararının etkisiyle İngiltere’nin gelecek 5 yıl boyunca yaklaşık 100 milyar sterlin ek borçlanmaya ihtiyaç duyacağını gösteriyor.",
  "source": "euronews",
  "url": "https://tr.euronews.com/business/2016/11/22/brexit-golgesinde-ingiltere-kamu-borcu-ekimde-yuzde-25-azaldi",
  "date": "2016-11-22"
}
