{
  "title": "Royal Bank yine zarar açıkladı, maliyetlerde kesintiye gidecek",
  "content": "İskoçya merkezli Royal Bank of Scotland (RBS) son yayınladığı bilanço verilerinde geçtiğimiz yıl 7 milyar sterlin zarar ettiğini duyurdu. 2007 yılından sonra her yıl zarar açıklayan bankanın bir önceki yılki zararı yaklaşık 2 milyar sterlin olmuştu. Bankanın 2008 finansal krizinden sonra kaydettiği zararın toplamı ise 58 milyar sterline ulaştı. Edinburgh merkezli banka önümüzdeki 4 yıl içinde, maliyetlerinde 2 milyar sterlin tutarında kesintiye gitmeyi planlıyor. Piyasa uzmanı Jeremy Batstone, Royal Bank’ın çekirdek operasyonlarının pozitif seyrettiğini, ancak tasarruf tedbirleri kapsamında pek çok çalışanının işini kaybetme ihtimalinin bulunduğunu, çalışanların 10 yıl önce yaşanan krizin bedelini ödemeye devam edeceklerini söyledi. Royal Bank işten çıkarmalara dair henüz bir açıklama yapmazken müşterilerinin dijital bankacılık uygulamalarını kullanma oranının artması yüzünden şube ağındaki personelin işini kaybedecekler arasında daha fazla yer alacağı belirtiliyor.",
  "source": "euronews",
  "url": "https://tr.euronews.com/business/2017/02/24/royal-bank-yine-zarar-acikladi-maliyetlerde-kesintiye-gidecek",
  "date": "2017-02-24"
}
